<h1>In Epistolam B. Pauli Ad Philemonem.</h1>

Text from [catholiclibrary.org](https://catholiclibrary.org/library/view?docId=Fathers-OR/PL.017.html;chunk.id=00003181) (Migne Editors, Patrologiae Cursus Completus - public domain).


<table id="user-content-toc" summary="Contents">
<tbody><tr><td>
<h2>Table of Contents</h2>
<ul>
<li><a href='#tocuniq3'>Prologus.</a></li>
<li><a href='#tocuniq4'>Caput Primum.</a></li>
<li><a href='#tocuniq5'>(Vers. 1, 2, 3.)</a></li>
<li><a href='#tocuniq6'>(Vers. 4, 5, 6.)</a></li>
<li><a href='#tocuniq7'>(Vers. 7.)</a></li>
<li><a href='#tocuniq8'>(Vers. 8, 9.)</a></li>
<li><a href='#tocuniq9'>(Vers. 10-14.)</a></li>
<li><a href='#tocuniq10'>(Vers. 15, 16.)</a></li>
<li><a href='#tocuniq11'>(Vers. 17.)</a></li>
<li><a href='#tocuniq12'>(Vers. 18, 19.)</a></li>
<li><a href='#tocuniq13'>(Vers. 19.)</a></li>
<li><a href='#tocuniq14'>(Vers. 20, 21.)</a></li>
<li><a href='#tocuniq15'>(Vers. 22.)</a></li>
<li><a href='#tocuniq16'>(Vers. 23, 24.)</a></li>
<li><a href='#tocuniq17'>(Vers. 25.)</a></li>

</ul>
</td></tr></tbody></table>

<h2 id='tocuniq3'>Prologus.</h2>

Philemon nulla erat ecclesiasticae ordinationis praeditus dignitate, sed vir laudabilis, unus ex plebe. Cui causa Onesimi servi ejus familiaris, litteras facit; ut non solum ignoscat ei, sed et Deo gratias agat; quia talem illum recepit, ut non servum aestimet, sed dilectissimum fratrem.

<h2 id='tocuniq4'>Caput Primum.</h2>



<h2 id='tocuniq5'>(Vers. 1, 2, 3.)</h2>

(Vers. 1, 2, 3.) Paulus vinctus Christi Jesu, et Timotheus frater Philemoni dilecto fratri, et laborum nobis participi, et Appiae sorori charissimae, et Archippo commilitoni nostro, et domesticae ejus Ecclesiae. Gratia vobis et pax a Deo Patre nostro, et Domino Jesu Christo.  Ut dignitatem epistolae a se missae faceret,ab injuria sua coepit. Sicut enim peccati causa vinciri opprobrium est, ita e contra pro Christo custodiae vincula sustinere maxima gloria; eo enim tempore quo hanc epistolam misit, in custodia erat. Quamvis autem clericus non fuerit Philemon, tamen intererat ecclesiasticis necessitatibus causa devotionis, unde participem hunc dicit laborum. Sunt enim multi, qui cum sint digni; excusant tamen, infimos semetipsos judicantes tanti ministerii: unde vere digni apparent.

<h2 id='tocuniq6'>(Vers. 4, 5, 6.)</h2>

(Vers. 4, 5, 6.) Gratias ago Deo meo, semper mentionem tui faciens in orationibus meis, audiens fidem tuam et charitatem, quam habes in Dominum Jesum, et in omnes sanctos; ut communicatio tua accepta fiat  in agnitione omnis boni, quae in nobis est in Christo. Gaudere se dicit, et Deo gratias referre in precibus suis, quia firmus erat in fide, et bonis operibus insistebat: qui enim diligit Christum, probare hoc debet in servos ejus, sciens Dominum sibi imputaturum quidquid constiterit erogatum in servis. Apostolus tamen hoc se dicit addere precibus, ut operatio ejus cum cognitione fiat bonitatis; hoc est, ut tali hoc mente operetur, ut in futurum hujus rei exspectet mercedem.

<h2 id='tocuniq7'>(Vers. 7.)</h2>

(Vers. 7.) Gaudium enim magnum habui et consolationem super charitate tua; quia viscera sanctorum requieverunt per te, frater. Manifestum est quia idcirco se significat laetum esse; quia sanctorum necessitatibus utensilia ministrabat: unde et plus gaudet, certus ex hoc quia obsequeretur et mandatis ejus, quem constat esse potiorem.

<h2 id='tocuniq8'>(Vers. 8, 9.)</h2>

(Vers. 8, 9.) Quapropter multam fiduciam habens in Christo imperandi tibi, quod ad rem pertinet; propter charitatem tamen magis deprecor, cum sis talis, ut Paulus senex: nunc autem et vinctus Christi Jesu.  Quantum ratio exigebat, dignum erat imperare discipulo magistrum ex fiducia apostolicae auctoritatis: sed quia vir bonus erat Philemon, per affectum illum provocat obaudire, quasi coaevum aetatis, et vinctum Christi Jesu, id est, obligatum negotiis Dominicis, vel propter nomen ejus subjectum vinculis, sicut erant et ipsi apostoli. Tales enim fuerunt Judas et Silas, qui cum ex plebe essent primores inter fratres, obligaverant semetipsos Dominicisactibus  (Act. XV, 22 et seq.) ; ut una cum apostolicis coagonizarent propter fidem Dei. Unde Silas particeps laborum invenitur Apostoli.

<h2 id='tocuniq9'>(Vers. 10-14.)</h2>

(Vers. 10-14.) Obsecro te, pro meo filio, quem genui in vinculis, Onesimo quondam tibi inutili, nunc vero tibi mihique perutili, quem remisi ad te. Tu autem illum, sicut mea viscera suscipe: quem ego volueram apud me ipsum retinere, ut pro te mihi ministraret in vinculis Evangelii: sed citra tuum consilium nihil volui facere; ut non velut ex necessitate bonum tuum esset, sed voluntarium.  Non magnum est humilem inclinare se, laudabile vero sublimem virum humiliare se; ideo Apostolus rogat eum, cui imperandi habet potestatem, ut in omnibus   forma sit ad profectum meritorum. Onesimum ergo profugum recurrentemad divinum auxilium, cum esset in custodia urbis Romae baptizavit Apostolus  (Act. XXVIII, 16) , videns in illo utilitatis spem. Quem sic commendat, ut suum animum in illo significet idoneum ex inutili factum tam saecularibus, quam divinis obsequiis.

<h2 id='tocuniq10'>(Vers. 15, 16.)</h2>

(Vers. 15, 16.) Forsitan enim idcirco secessit ad horam, ut in aeternum illum reciperes: non jam velut servum, sed pro servo dilectum fratrem, maxime mihi; quanto autem magis tibi et in carne et in Domino?  Onesimus, offenso domino proprio, confugit longaperegrinatione ad Apostolum; ut ostenderet se non ad hoc recessisse, ut delicti esset obnoxius, sed ut obliteratis peccatis, utilis reverteretur in tantum, ut non solum domino suo aequalis fieret meritis, sed et ipsi magistro frater. Et ne Philemon aliquod, ut assolet, quasi dominus adversum servum, fastidium inflationis pateretur, humiliat illum, cum dicit illum fratrem et in carne et in Domino; ut sublata humanae conditionis causa, quia omnes ex uno sumus Adam, fratres nos cognoscamus: maxime cum fides accedit media, quae omnem superbiam amputat.

<h2 id='tocuniq11'>(Vers. 17.)</h2>

(Vers. 17.) Si ergo  habes me socium, assume illum sicut me. Tantum se affectum habere circa Onesimum ostendit, ut tunc Philemonem, quem superius laudat,participem suum dicat, si istum sic susceperit, sicut Apostolum. Hoc est enim quod dixit Salomon: Servo sapienti liberi servient  (Eccles. X, 28) . Quod dictum terrori est Philemoni, ut saltem vel hac causa assumeret eum, si charitate flecti non posset.

<h2 id='tocuniq12'>(Vers. 18, 19.)</h2>

(Vers. 18, 19.) Si autem aliquid laesit te, aut debitor est, hoc mihi imputa. Nunc excusationem iracundiae convellit; ne forte sic laesum se esse ab eo quereretur, ut illi ignoscendum minime videretur. Quod si esset, sibi imputandum dicit, per quem regni coelorum haeredes futuri sunt, qui ante peccaverunt.

<h2 id='tocuniq13'>(Vers. 19.)</h2>

(Vers. 19.) Ego Paulus scripsi manu mea, ego reddam; ut non dicam tibi quod etiam te ipsum mihi debes. Si qua offensa est Onesimi, cautionem suamtestatur se esse idoneam; ut pro illo satisfaciat. Et ut verum loquatur, suberigit se, et dicit quia minus ab illo exigit, quam debere probatur. In servo enim cogitur satisfacere; quia seipsum debito onerat.

<h2 id='tocuniq14'>(Vers. 20, 21.)</h2>

(Vers. 20, 21.) Ita frater, sic ego te fruar in Domino, refove viscera mea in Christo. Fiduciam habens obauditionis tuae, scripsi tibi, sciens quia supra quam dico, facies.  Modo blanditur, ut obauditio ejus voluntaria sit; ut possit fructum habere. Sic enim provocat eum, ut amplius faciat, quam postulatur ab eo; solet enim fieri, ut qui videt bene de se sentiri, meliorem se praebeat.

<h2 id='tocuniq15'>(Vers. 22.)</h2>

(Vers. 22.) Simul autem et praepara mihi hospitium; spero enim quod per orationes vestras donabor vobis. Ut sollicitiorem illum faciat, et magis obediat, venturumse esse illi significat; solent enim absentes contemni. Et ut quid Apostolus hic adhuc esse non dedignatur, qui semper taedia passus est et exitia, caedes, persecutiones, ac vincula, et cujus requies non erat, nisi in solo Christo? Sed propter profectum credentium, ut et inimicos crucis Christi confunderet ad Dei gloriam augmentandam, carnem suam passionibus offerebat; ut animae suae et corpori coronas immortalitatis acquireret.

<h2 id='tocuniq16'>(Vers. 23, 24.)</h2>

(Vers. 23, 24.) Salutat te Epaphras concaptivus  meus in Christo Jesu: Marcus, Aristarchus, Demas, Lucas, adjutores mei. Ilos omnes participes gloriae suae testatur.

<h2 id='tocuniq17'>(Vers. 25.)</h2>

(Vers. 25.) Gratia Domini nostri Jesu Christi cum spiritu vestro, amen. Haec subscriptio Apostoli est confirmantis epistolam missam.

